---
layout: post
title: קרקעות? ידיים עובדות? רק הריבית קובעת
excerpt: אין קרקעות, אין שיווקים, אין תכנון, ואין ידיים עובדות.... זה קשקוש....יש רק סיבה אחת לעליות המחירים המטורפות בנדל"ן בישראל והיא - הריבית הנמוכה.
keywords: קרקעות ישראל, נדל״ן ישראל
tags: [ריבית, נדל״ן]
comments: true
redirect_from:
  - /posts/2015/06/0001
  - /posts/2015/06/0001/
---

בימים האחרונים, עם פרסום תוכנית הנדל"ן החדשה של שר האוצר החדש כחלון, מתפרסמות עשרות כתבות המבקרות את התוכנית וחוזות שלא תצליח להוריד את מחירי הנדל"ן. כתבות אלה מתפרסמות בכל העיתונות הכלכלית המיין-סטרים בישראל, ואני מניח שרובכם מכירים את הכתבות האלה, בהן מתראיינים מספר קבלנים, משווקים, ועוד מחברי האקו-סיסטם שמתפרנס היטב ממחירי הבועה השערורתיים בשוק הנדל"ן הישראלי.

מרבית הכתבות טוענות בלהט משיחי ממש כי הבעיה העיקרית בשוק הנדל"ן הישראלי היא ההיצע. פשוט לא בונים מספיק דירות. הסיבות מגוונות (ודי חוזרות על עצמן...) - אין קרקעות, אין תכנון, אין ידיים עובדות וכו'...  משום מה בוחרים כל הכתבים להתעלם מעובדה פשוטה ומטרידה. במאי 2011 אמר הנגיד פישר בוועדת הכלכלה של הכנסת כי הבעיה בשוק הנדל"ן היא - ההיצע. כך בפשטות. מספר חודשים לאחר מכן, בדצמבר 2011, פונה פישר לשר השיכון, אריאל אטיאס, ומבקש ממנו להאט את קצב שחרור הקרקעות, כלומר לעצור את הגידול בהיצע. כשנשאל פישר על כך, ע"י מתן חודורוב - "למה ביקשת מאטיאס להאיט את קצב הבניה", עונה פישר "משום שיש שאלה לגבי באיזה קצב אנחנו צריכים לבנות...מה שאנחנו לא רוצים זה...לבנות הרבה יותר מדי... ואחר כך להכנס למצב שאי אפשר למכור אותם.... זה יכניס את הקבלנים לבעיות....זה יכניס את הבנקים לבעיות...

כלומר, בשנת 2011 הייתה אפשרות והזדמנות לבנות בקצב מהיר, אולי יותר "מהנדרש", ולעצור את השתוללות המחירים, אך פישר וכוחות נוספים, בלמו את התחלות הבניה כדי למנוע ירידת מחירים.

מבולבלים? בצדק! שנים מוכרים לכם את הקשקוש שאין קרקעות, אין שיווקים, אין תכנון, ואין ידיים עובדות. כאשר העובדות בשטח מצביעות על סיבה אחרת לגמרי לעליות המחירים המטורפות בנדל"ן הישראלי - הריבית הנמוכה. היא ורק היא. המשכנתאות נראות זולות, הכסף זמין, אלטרנטיבות ההשקעה לא קיימות. אז הנדל"ן עושה בועה. וכשהריבית תעלה... התמונה תתהפך.
